যে সকল ছাত্র ভাইয়েরা বিপ্লবের নেতৃত্ব দিলেন তাদেরকে গড়ে তোলার জন্য জাতির অভিভাবকতূল্য ব্যক্তি বা ফোরামগুলো কোন পদক্ষেপগুলো নিয়েছেন? ছাত্রদের নিয়ে মন্তব্য করার আগে এই পর্যালোচনাও করা প্রয়োজন।

একজন মানুষকে বড়ো কোনো দায়িত্ব পালনের জন্য যোগ্য করে তুলতে হয়। বিশেষ করে নৈতিক একটি স্ট্যান্ডার্ডে তাকে নেয়া অত্যাবশ্যক। আমরা শুনছি, ছাত্রদের অনেকেই দুর্নীতির সাথে জড়িয়ে পড়ছেন। এটি অস্বাভাবিক নয়। যারা খুব অল্প টাকা দিয়ে চলতে অভ্যস্ত ছিল কিংবা এর আগে কখনো বড়ো কোনো কাজ করার সুযোগ পায়নি কিংবা বয়সের সাথে সাথে অভিজ্ঞতার ভিত্তিতে যেভাবে মানুষ পোক্ত হয় সে সুযোগটিও যারা পায়নি; তারা হুট করে নীতি নির্ধারনী পর্যায়ে কাজ করার সুযোগ পেলে নিজেদের ধরে রাখতে পারবে না- এটি স্বাভাবিক।

আমার কাছে মনে হয়, সকল পক্ষ রাজনৈতিক স্বার্থ হাসিল করাকেই অগ্রাধিকার দেয়ার কারণে আমরা বেসিক অনেক কাজ করতে পারিনি- যা অনাকাংখিত কিছু সমস্যার জন্ম দিয়েছে।
আরেকটি ইস্যুও বলি। ছাত্র প্রতিনিধি বা দায়িত্বশীল পদে কাজ করছেন এমন অনেকেই অবাধে বিপরীত লিঙ্গের সাথে মেলামেলা করার সুযোগ পাচ্ছেন। অনেকেই পা পিছলে এরই মধ্যে পড়ে গেছেন আর বাকিরাও শংকায় আছেন। অল্প বয়সে অসংখ্য জায়গায় যাওয়ার বা বিচরণ করার সুযোগ যারা পাচ্ছেন তাদেরকে বিপরীত লিঙ্গের সাথে কাজ করার গাইডলাইন দেয়ার কোনো ব্যবস্থা বা চেষ্টা কোনো মহলেই দেখতে পাইনি।

উচিত ছিল, ছাত্র হিসেবে যারা বড়ো কোনো সুযোগ পেয়েছেন, তাদেরকে দ্রুত বিয়ে দেয়া অথবা অন্তত কিছু দিক নির্দেশনা দেয়া। আফসোসের বিষয় হলো, সাময়িক সুবিধাগুলো দিয়ে সংশ্লিষ্ট ব্যক্তি বা তাদের পরিবার বেশি তৃপ্ত হয়ে পড়ার কারণে তারা অহেতুক বিলম্ব করছেন- যা এই তরুণ তরুণীদেরকে হানি ট্র্যাপে পড়ার সুযোগ করে দিচ্ছে।
সারকথা হলো এই যে, টাকা পয়সা বা নারী- যাই বলি এগুলো নিয়ে স্ক্যান্ডালের ভিকটিম যে কেউ হতে পারে। কিন্তু অল্প বয়সে বড়ো কাজ যারা করার সুযোগ পেয়ে গেলেন, তাদের অভিভাবকেরা কি আদৌ বিষয়গুলো নিয়ে ভেবেছেন? আমার মতে, পারিবারিক, সামাজিক বা দলীয় অভিভাবকেরা অনেকক্ষেত্রেই এই তরুণদের জন্য দিক নির্দেশনামূলক ভূমিকা পালন করতে পারেননি।

বিপ্লব হাতছাড়া হওয়ার অনেকগুলো কারণ আছে। এর মধ্যে একটি হলো বিপ্লবের নায়কেরা যখন স্ক্যান্ডালে জড়িয়ে যায় তখন জনগণ তাদের ওপর এমনিতেই আস্থা হারিয়ে ফেলে। আর আমাদের সবারই মনে রাখা উচিত, বিপ্লব করতে যতটুকু নৈতিকতার দরকার হয়, বিপ্লবের পর নিজেদের সামাল দেয়ার জন্য সে তুলনায় আরো অনেক বেশি নৈতিকতার প্রয়োজন হয়।

- আলী আহমদ মাবরুর
